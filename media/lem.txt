CZARNY DESZCZ
„Niezwyciężony”, krążownik drugiej klasy, największa jednostka, jaką dysponowała baza w
konstelacji Liry, szedł fotonowym ciągiem przez skrajny kwadrant gwiazdozbioru. Osiemdziesięciu
trzech ludzi załogi spało w tunelowym hibernatorze centralnego pokładu. Ponieważ rejs był
stosunkowo krótki, zamiast pełnej hibernacji zastosowano pogłębiony sen, w którym temperatura
ciała nie opada poniżej dziesięciu stopni. W sterowni pracowały tylko automaty. W ich polu
widzenia, na krzyżu celowniczym, leżała tarcza słońca, niewiele gorętszego od zwykłego
czerwonego karła. Kiedy jej krąg zajął połowę szerokości ekranu, reakcja anihilacyjna została
wstrzymana. Przez jakiś czas w całym statku panowała martwa cisza. Bezdźwięcznie działały
klimatyzatory i maszyny cyfrowe. Ustała najdelikatniejsza wibracja, towarzysząca emisji
świetlnego słupa, który przedtem wypadał z rufy i jak nieskończonej długości szpada, zanurzona w
mroku, popychał odrzutem statek. „Niezwyciężony” szedł z tą samą szybkością przyświetlną,
bezwładny, głuchy i pozornie pusty. Potem światełka zaczęły mrugać do siebie z pulpitów,
oblanych różem dalekiego słońca, które stało w środkowym ekranie. Taśmy ferromagnetyczne